---
title: O nás
layout: page
description: Základní programové teze a něco z historie pirátů.
keywords: program, transparence, svobodný software, demokracie
---
## Úvod
Šestý pražský obvod je díky mezinárodnímu letišti na jedné straně a Hradčanech na druhé přirozeným prostorem setkávání a střetávání „velkého“ a „malého“ světa. Naše přednosti i nedostatky jsou tady více než jinde v republice na očích ostatním obyčejným lidem, kteří přilétají jako turisté, za studiem nebo za prací. Především ale je šestka místem pro život sta tisíc lidí. Ti se potřebují denně dostat do zaměstnání, školek a škol, k lékařům a na úřady, ale především potřebují hezké prostředí a řádnou porci zeleně pro odpočinek. To abychom se domů nechodili jenom vyspat a abychom čas venku chtěli trávit i jinak než výše uvedenými jízdami do rachoty a zpět. 

### Vznik místního sdružení Praha 6
Místní sdružení na Praze 6 vzniklo po komunálních volbách v roce 2014. Piráti z Prahy 6 v nich sice neuspěli, ale rozhodli se energii nasměrovat do místního sdružení.

## Programové teze pro Prahu 6
1. Pirátská radnice: Radnice by měla mít transparentní účetnictví, zveřejňovat veškeré smlouvy na internetu, používat volně šiřitelný software. Webové stránky by měly být přehledné, přizpůsobené tak, aby bylo možné snadno a rychle najít požadované informace a bylo možno prohledávat i v rámci jednotlivých dokumentů. Pirátská radnice také předpokládá hospodárné nakládání s vyrovnaným rozpočtem.
2. Otevřená a transparentní politika, která bude srozumitelná všem občanům. Je třeba, aby vedení radnice lidem naslouchalo a svá rozhodnutí podřizovalo přáním a potřebám občanů.
3. Praha 6 zdravá, čistá a se zelenými plochami. Chceme, aby zájmy občanů byly nadřazeny zájmům developerů. Aby se už žádné volné plochy neměnily pomocí výjimek na stavební parcely, naopak aby přibývalo zeleně a odpočinkových zón.
4. Kdo si hraje, nezlobí. Na Praze 6 je třeba najít vhodné prostory, kde by se mohly scházet zájmové organizace a kde by mohli trávit zajímavým i zábavným způsobem volný čas nejen děti, ale i dospělí.
5. Konec s deficitními rozpočty, které byly dotovány z prodeje pozemků a majetku městské části. Tato nezdravá finanční politika předchozích vládnoucích stran vedla i k tomu, že volné finanční prostředky byly hazardním způsobem investovány, a to způsobilo obrovskou ztrátu.
6. Praze 6 citelně chybí parkoviště P+R, na kterou by navazovala velkokapacitní veřejná kolejová doprava. Budeme se zasazovat o zkvalitnění MHD a bojovat proti jejímu neustálému omezování, zvláště v oblasti Břevnova.
7. Praha 6 má pěknou a bohatou historii. Chceme ji přiblížit turistům a těžit i z blízkosti Pražského hradu.
8. V oblasti sociální se chceme zaměřit především na možnost získání startovacích bytů pro mladé rodiny a pro opětovný restart těch, kteří se dostanou do obtížné životní situace.
9. Chceme podporovat drobné podnikání a živnostníky, které považujeme za důležitější a přínosnější, než velké nadnárodní korporace. Také chceme vytvořit lepší podmínky pro prodej českých produktů, a to nejen v rámci farmářských trhů.